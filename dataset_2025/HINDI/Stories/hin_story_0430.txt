नन्ही ने स्लेट और चॉक उठाई। वह एक लम्बी रेलगाड़ी बनाना चाहती थी।
लम्बी रेलगाड़ी के लिए नन्ही ने बनाया, एक बड़ा-सा धुआँ उगलता इंजन।
"मगर अब डिब्बे कहाँ बनाऊँ?" स्लेट पर तो जगह ही नहीं थी।
नन्ही ने स्लेट फ़र्श पर रखी और सोचने लगी।
बैठे-बैठे नन्ही ने फ़र्श पर एक डिब्बा बनाया। डिब्बे के साथ एक और डिब्बा, फिर एक डिब्बा, फिर एक और... नन्ही बनाती गई।
फिर उसकी चॉक खतम हो गई।
नन्ही ने उठ कर देखा। वाह !
पूरे बरामदे जितनी लम्बी रेलगाड़ी !
नन्ही की रेल चली छुक-छुक-छक, इधर से उधर।
बहुत दूर तक !