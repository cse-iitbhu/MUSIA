नहीं हुआ है अभी सवेरा, पूब की लाली पहचान,  चिड़ियों के जगने से पहले, खाट छोड़ उठ गया किसान।
खिला-पिलाकर बैलों को ले, करने चला खेत पर काम, नहीं कभी त्योहार न छुट्टी, उसको नहीं कभी आराम।
गरम-गरम लू चलती सन-सन, धरती जलती तवे समान, तब भी करता काम खेत पर, बिना किए आराम किसान
बादल गरज रहे गड़-गड़-गड़, बिजली चमक रही चम-चम, मूसलाधार बरसता पानी, ज़रा न रुकता लेता दम।
हाथ-पाँव ठिठुरे जाते हैं, घर से बाहर निकले कौन, फिर भी आग जला, खेतों की, रखवाली करता वह मौन।
है किसान को चैन कहाँ, वह करता रहता हरदम काम, सोचा नहीं कभी भी उसने, घर पर रह करना आराम।