एक दिन मुझे साथ लेकर नानीजी हमारे पड़ोसी सुधाकर काका को देखने गईं, जो बीमार थे। वे अस्पताल में भर्ती थे। अस्पताल जाने का यह मेरा पहला अवसर था।

एक बड़े से वार्ड में कई एक जैसे पलंग लाइन से लगे हुए थे। सब पर एक जैसी सफेद चादर और लाल कंबल। सफेद दीवारें, ऊँची छत, खिड़कियों पर हरे परदे और फर्श एकदम चमकता हुआ। एक पलंग पर सुधाकर काका लेटे हुए थे। एकदम पास पहुँचने पर दिखाई दिया।

हमें देखकर सुधाकर काका जैसे खुश हो गए। नानीजी ने उनके सिर पर हाथ फेरा और उनके सिरहाने खड़ी हो गईं और हालचाल पूछने लगीं।

अस्पताल का माहौल मुझे बहुत ही अच्छा लग रहा था। बड़ी-बड़ी खिड़कियों के पास हरे-हरे पेड़ झूम रहे थे। न ट्रैफिक का शोरगुल, न धूल, न मच्छर-मक्खी... सिर्फ लोगों के धीरे-धीरे बातचीत करने की धीमी-धीमी गुनगुनाहट। बाकी एकदम शांत।

तभी सफेद कपड़ों में एक नर्स आई। नर्स ने नानीजी को देखकर अभिवादन में सिर हिलाया।

और काका को दवा दी गई। नानीजी काका के लिए साबुदाने की खीर बनाकर लाई थीं।

नर्स से पूछा, “क्या खिला दूँ?” नर्स के हाँ कहने पर उसके जाने के बाद नानीजी ने चम्मच से धीरे-धीरे काका को साबुदाने की खीर खिलाई। काका ने बहुत स्वाद लेकर खीर खाई।

क्या ठाठ हैं बीमारों के भी! मैंने सोचा... ठाठ से साफ-सुथरे बिस्तर पर लेटे रहो और साबुदाने की खीर खाते रहो! काश! सुधाकर काका की जगह मैं होता! मैं कब बीमार पड़ूँगा?

कुछ रोज बाद एक दिन मेरा स्कूल जाने का मन नहीं किया। मैंने होमवर्क भी नहीं किया था। स्कूल जाता तो जरूर सजा मिलती। मैंने सोचा, बीमार पड़ने के लिए आज का दिन बिल्कुल ठीक रहेगा। चलो, बीमार पड़ जाते हैं।

मैं रजाई से निकला ही नहीं। नानीजी उठाने आईं तो मैंने कहा, “मैं आज बीमार हूँ।”

“क्या हो गया?”

“मेरे सिर में दर्द हो रहा है। पेट भी दर्द कर रहा है और मुझे बुखार भी है।”

नानीजी चली गईं।

मैं रजाई में पड़ा-पड़ा घर में चल रही गतिविधियों का अनुमान लगाता रहा। अब छोटे मामा नहाकर निकले। अब कुसुम मौसी रोज की तरह नाश्ता छोड़कर कॉलेज बस पकड़ने भागीं। अब मन्नू अपना जूता ढूंढ रहा है। अब छोटे मामा ने साइकिल उठाई। अब सब चले गए। अब घर में मैं अकेला रह गया।

पता नहीं कब झपकी-सी आ गई।

तभी नानाजी आए। “क्या हो गया? क्या हो गया?”

“बुखार आ गया।”
मैंने कराहते हुए कहा।

“देखें!” नानाजी ने रजाई हटाकर मेरा माथा छुआ। पेट देखा और नब्ज देखने लगे।
इस बीच नानीजी भी आ गईं। “क्या हुआ?” नानीजी ने पूछा।

“बुखार तो नहीं है।” नानाजी बोले।
“आपको पता नहीं चल रहा। थर्मामीटर लगाकर देखिए।” मैंने कहा।
मुझे पता था घर में कोई नहीं है। थर्मामीटर लगा भी लिया तो देखेगा कौन? पर खुद को बीमार साबित करने के लिए यह चाल अच्छी थी। बहुत ढूँढ़ा गया लेकिन थर्मामीटर मिला ही नहीं। शायद कोई माँगकर ले गया था।

फिर नानाजी की आवाज आई, “ले, पीड़िया खा ले।”
न चाहते हुए भी मुझे कड़वी पीड़िया खानी पड़ी और काढ़े जैसी चाय पीनी पड़ी। फिर नानाजी बोले, “आज इसे कुछ खाने को मत देना। आराम करने दो। शाम को देखेंगे।”
दोनों चले गए।

मैं पता नहीं कब नींद में गड़बड़ हो गया।

कुछ देर बाद जब मेरी आँख खुली, मुझे बड़ी तेज इच्छा हुई कि इसी समय बाहर निकलकर दिन की रोशनी में अपनी गली की हलचल देखूँ। देखा जाए कि चंद्रभाई ड्रायक्लीनर क्या कर रहे हैं? तेजराम की दुकान पर कितने ग्राहक बैठे हैं? महेश घी सेंटर ने कितने ग्राहक खड़े किए हैं?


मलाई का भगोना आँच पर चढ़ाया या नहीं, और टेलीफोन के तारों पर कितनी चिड़ियाँ बैठी हैं?
लेकिन मजबूरी थी। चाहे जितनी ऊब हो, लेटे ही रहना था।

कुछ देर इधर-उधर की, स्कूल की, दोस्तों की बातें सोचता रहा... फिर लेटे-लेटे पीठ दुखने लगी, तो उठकर बैठ गया। लेकिन बाहर कुछ आहट होते ही फिर से लेट गया।

नानाजी आए। बोले, "अब कैसा है सिरदर्द?" मैंने कहा, "ठीक है," फिर भी एक पीड़िया और खिला गए।

अचानक मुझे भूख-सी लगी। फल या साबुदाने की खीर मिलने की उम्मीद तो अब पूरी तरह खत्म हो चुकी थी। अब नानीजी से जाकर कहूँ कि भूख लग रही है, तो वे क्या करेंगी? ज्यादा से ज्यादा यही कि दही पी ले। या नानाजी से पूछने चली जाएँगी — "वो कह रहा है भूख लगी है।" और फिर नानाजी क्या कहेंगे? वही जो हमेशा कहते हैं — "तिब्बत ढीली हो तो सबसे अच्छा उपाय है भूखे रहना। इससे सारे विकार निकल जाएंगे।"

क्या मसीबत है! पड़े रहो! आखिर कब तक कोई पड़ा रह सकता है? इससे तो स्कूल चला जाता तो ठीक रहता। सजा मिलती तो मिल जाती। कितना मजा आता जब रास्ते में ठेले पर जाकर नमक-मिचर लगे अमरूद खाते।

फिर झपकी लग गई।

लेकिन भूख के कारण ठीक से नींद भी नहीं आ रही थी। और आँख जरा लगती भी तो खाने ही खाने की चीजें दिखाई देतीं। गरमागरम खस्ता कचौड़ी... मावे की बर्फी... बेसन की चक्की... गोलगप्पे। और सबसे ऊपर साबुदाने की खीर! पता नहीं क्यों साबुदाने की खीर सिर्फ उपवास और बीमारी में ही बनाई जाती है। जैसे गुझिया सिर्फ होली-दीवाली और पूरियां सिर्फ पिंर्मा के दिन ही बनाई जाती हैं। क्यों? क्या ये चीजें जब इच्छा हो तब नहीं बनाई जा सकतीं? कोई मना करता है?

हे भगवान! यह तो अच्छी खासी बोरियत हो गई। पूरा दिन कोई कैसे लेटा रहे? और शाम को... क्या शाम को भी नानाजी बाहर जाने देंगे? सारे बच्चे हल्ला मचाते हुए आंगन में खेल रहे होंगे और मैं बिस्तर में पड़ा झख मार रहा होऊँगा। अक्लमंद! और बनो बीमार। और आज फिर गया होमवर्क! किससे कॉपी माँगोगे? मैं रूआंसा हो गया।

पास के कमरे में होती खटर-पटर से अंदाजा हुआ कि मन्नु स्कूल से आ गया है। तो क्या, एक बज गया? अब बरतनों की आवाज आ रही है। शायद सब लोग खाना खाने बैठ रहे हैं। मन्नु एक बार भी मुझे देखने नहीं आया। आया भी होगा तो दबे पांव आया होगा और मुझे सोता जानकर लौट गया होगा।

...वो खाना खा रहे हैं। चबाने की आवाजें आ रही हैं। देखो! उन्होंने एक बार भी आकर नहीं पूछा कि तुम क्या खाओगे? पूछते तो मैं साबुदाने की खीर ही तो मांगता। कोई ताजमहल तो नहीं।


मांग लेता। लेकिन नहीं। भूखे रहो!! इससे सारे विकार निकल जाएंगे। विकार निकल जाएं, बस।
चाहे इस चक्कर में तुम खुद शिकार हो जाओ।

...आज क्या खाना बना होगा? खुशबू तो दाल-चावल की आ रही है। अरहर की दाल में हींग-जीरे का तड़का और ऊपर से बारीक कटा हरा धनिया और आधा चम्मच देसी घी। फिर उसमें उन्होंने नींबू निचोड़ा होगा। थोड़ा-सा इस बीमार को भी दे दे कोई।

...लेकिन खुशबू तो किसी और चीज की है। क्या हरी मिर्च तली गई है? उसे दाल-चावल में मसले कर खा रहे हैं। जब रहा नहीं गया तो मैंने रजाई फेंककर खड़ा हो गया। दबे पाँव दरवाजे तक गया और चुपके से झाँककर देखा।

हाँ, दाल-चावल, तली हुई हरी मिर्च।
लेकिन मन्नु आम चूस रहा था। आम! इस मौसम में! जरूर बाई वाले चाचाजी ने भेजे होंगे।
कैसे चूस रहा है। पूरी गुंथी हुई मुँह में ठूस के। जैसे आम कभी देखे ही न हों। भक्कड़ कहीं का। पूरा हाथ भी सान रहा है।

मैं जलन, गुस्से और कुढ़न में पाँव पटकता वापस बिस्तर में आ गया। उस पूरे दिन मुझे भूखे पेट ही रहना पड़ा। सारे विकार निकल गए।

इसके बाद स्कूल से छुट्टी मारने के लिए मैंने बीमारी का बहाना कभी नहीं बनाया।