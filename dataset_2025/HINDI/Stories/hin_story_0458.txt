मेरी नानी दुनिया की तमाम नानियों की तरह बहुत प्यारी और खूबसूरत कहानियाँ सुनाया करती थीं। तरह तरह की प्यारी कहानियाँ, हिंदुस्तान की, अरब की, ईरान की और तुरान की। उनकी बहुत सी कहानियों तो मेरे ज़हन से निकल गयीं लेकिन कुछ ऐसी हैं जो आज भी ज़हन में ताज़ा है। उन्हीं में से एक खूबसूरत कहानी आज मुझे याद आ रही है, जिस का नाम है नसीहत।
मिस्र का एक छोटा सा क़स्बा था जहाँ अब से बरसों पहले अब्दुल्लाह बिन साद नाम का एक आदमी रहता था।
अब्दुल्लाह ऊँटों का कारोबार करता था। उसके पास बेहतरीन नस्ल के ऊँट थे, जो खरगोश की तरह सफ़ेद और बड़े गुणी थे। अब्दुल्लाह अपने ऊँटों से बच्चों की तरह प्यार करता था। साल में एक बार मवेशियों के मेले में वह इन्हें बेच कर अच्छी खासी रक्रम कमा लेता था। और फिर नए और बचे ऊँटों को पाल पोस कर उनकी संख्या बढ़ाता था।
अब्दुल्लाह की भले स्वभाव की पत्नी और तीन बेटे थे और ये सब उसके कच्चे मकान में हँसी खुशी रहते थे। मकान के बाहर ही ऊँटों का बाड़ा था। उसके बहुत से सफ़ेद खूबसूरत ऊँट बाड़े में खजूर के पेड़ों के झुरमुट के नीचे जुगाली किया करते थे।
वक़्त गुजरता रहा, अब्दुल्लाह धीरे-धीरे बूढ़ा होने लगा और उसकी बीवी भी।
एक दिन रात के खाने के वक़्त अब्दुल्लाह बिन साद ने अपने तीनों बेटों से कहा, "बच्चों, अब मेरी उम्र हो चली है, शरीर दिन ब दिन कमज़ोर होता जा रहा है। अक्सर बीमार भी रहा करता हूँ, कभी भी मेरा बुलावा आ सकता है। मेरे बाद तुम तीनों अपनी माँ का ख़याल रखना और आपस में कभी भी झगड़ा न करना। मेरे पास यूँ तो कुछ नहीं है लेकिन जो कुछ भी है मैंने वसीयत कर दी है। वह वसीयत अनाज की कोठरी में रखे किसी एक घड़े में तुम्हें मिल जाएगी।"
फिर एक दिन वह भी आया जब सुबह होने पर अब्दुल्लाह की बीवी और बेटों ने उसे बिस्तर पर मरा हुआ पाया। अब्दुल्लाह खुदा का नेक बंदा था। किसी से सेवा लिए बगैर दुनिया से चला गया। बीवी बच्चे रो धो कर जब चुप हुए, अब्दुल्लाह की मौत के तीसरे दिन उन्हें अपनी पिता की वसीयत का खयाल आया। बेटों ने अनाज की कोठरी के सारे घड़ों की तलाशी ली और उन्हें एक घड़े में मोम जामे में लिपटे काग़ज़ात मिले। मोम जामे को खोला तो पाया कि ये वसीयत कहाँ, ये तो नसीहत या सलाह है जिसके ज़रिए अब्दुल्लाह बिन साद ने अपने बच्चों को कुछ इस तरह से कहा थाः
"मेरे बच्चों में तुम तीनों को यह कहता हूँ कि अपनी माँ का खयाल रखना। उन्हें अपने फैसलों में शरीक रखना, कहीं यात्रा पर जाना तो माँ को बता कर जाना। अहमद तुम सबसे बड़े हो, तुम्हारी ज़िम्मेदारी भी सबसे बड़ी रहेगी। तुम पर माँ की सब से ज़्यादा ज़िम्मेदारी होगी। तुम्हें अपने दोनों छोटे भाईयों मुहम्मद और मुकर्रम का ख़याल रखना होगा। अहमद, तुम बड़े हो इसलिए परिवार में शादी ब्याह और मौत पर तुम्हारा पहुँचना ज़रूरी होगा। मुहम्मद तुम चूंकि दोनों भाईयों के बीच में हो इसलिए तुम्हारी यह ज़िम्मेदारी है कि तुम बड़े भाई अहमद का कहा मानी और छोटे भाई मुकर्रम से प्यार बनाये रखो। इसी के साथ मों का कहा मानना और उनका ख़याल भी अपनी ज़िम्मेदारी समझना। मुकर्रम तुम सबसे छोटे हो और माँ से बहुत करीब हो इसलिए तुम्हें माँ की हर ज़रुरत को या तो पूरा करना वरना अपने बड़े भाईयों से पूरा करवाना और तुम अपने दोनों बड़े भाईयों का सम्मान भी करोगे क्योंकि मेरे बाद वे ही तुम्हारे बड़े हैं।"
बेटों ने ऊपर से नीचे तक पूरा पन्ना पढ़ डाला तो हैरान होकर एक दूसरे को देखा कि बाप ने मरने से पहले जिस वसीयत की बात की थी यह तो सिर्फ नसीहत निकली। फिर माँ ने कहा मुझे यूँ याद आता है कि तुम्हारे बाप ने उस रात जागकर दो पन्ने लिखे थे और तुमने सिर्फ़ एक ही पन्ना पढ़ा है, देखो कहीं दूसरा पन्ना पहले की पीछे चिपका हुआ तो नहीं है।
बड़े बेटे अहमद ने काग़ज़ के कोने को मसला तो सचमुच उस के पीछे दूसरा काराज़ चिपका हुआ पाया। तीनों बेटों के चेहरों पर खुशी की लहर नज़र आई। बड़े बेटे अहमद ने कहा, "अरे वाह! इस पन्ने पर अब्बू ने वसीयत लिखी है।" मुहम्मद और मुकर्रम ने कहा, "भाई जल्दी पढ़ो।" अहमद ने पढ़ना शुरू किया।
"मैं अल्लाह को हाज़िर नाज़िर मान कर यह तय करता हूँ कि मेरी मौत के बाद मेरे मकान की पूरी मिल्कियत मेरी बीवी रुकैया खातून की होगी और उन्हें यह हक होगा कि वे इस मकान को अपने पास रखें या फिर बेटों में बाँट दें या बेच दें ये सारे हक मेरी बीवी के ही होंगे।
मेरे पास एक मकान के इलावा कोई दूसरी सम्पत्ति नहीं है इसलिये मेरी मौत के बाद मेरे जो भी ऊँट होंगे वो मेरी बीवी और बच्चों में इस तरह बाँटे जायेंगे। जो सब से सेहतमंद और खूबसूरत ऊँट होगा वो मेरी बीवी के हिस्से में जायेगा। उस के बाद तमाम ऊँट तीनों बच्चों में इस तरह बाँटे जायेंगे। बड़े बेटे अहमद के हिस्से में माँ को एक ऊँट देने के बाद बाकी बचे ऊँटों में आधे मिलेंगे, दूसरे बेटे मुहम्मद को सारे ऊँटों में से १/३ ऊँट मिलेंगे और तीसरे बेटे के हिस्से में तमाम ऊँटों में से १/९ ऊँट आएँगे।" अब्दुल्लाह बिन साद की मौत के वक़्त १८ ऊँट मौजूद थे। पहला सेहतमंद और खूबसूरत ऊँट माँ के हिस्से में आया।
इसके बाद बचे १७ ऊँट। अहमद ने अपने आधे ऊँट माँगे।
१७ के आधे यानि ५ का कोई हिसाब नहीं बन रहा था कि आधा ऊँट कहाँ से लाया जाये।
इसी तरह मुहम्मद के १७ ऊँटों के १/३ और मुकर्रम के १/९ को भी बॉटना संभव नहीं था।
तीनों भाई अड़ गए कि में अपने हिस्से के पूरे ऊँट लूँगा।
तीनों में कोई पीछे हटने पर राज़ी न हुआ तो माँ बोलीं कि पिता को गये अभी थोड़ा समय भी नहीं हुआ पर तुम लोग आपस में दुश्मन बन बैठे?
"अरे नादानों चलो में अपना ऊँट तुम तीनों को देती हूँ। अब बताओ कुल कितने ऊँट हुए?" तीनों ने कहा १८ ।
माँ ने कहा बिलकुल ठीक।
"अहमद तुम बड़े हो, वसीयत के मुताबिक तुम्हें आधे ऊँट दिए जाते हैं। नी ऊँट तुम्हारे हिस्से में आये। मुहम्मद, वसीयत के मुताबिक तुम्हें १/३ ऊँट मिलने चाहिए, लो १८ का १/३ हुआ ६। ये ६ ऊँट तुम्हारे हुए। और मुकर्रम तुम्हारे बाप की वसीयत के मुताबिक तुम्हें तमाम ऊँटों में से जैरु मिलने चाहिए। तुम्हारे हिस्से में १८ ऊँटों के १/९ यानि २ ऊँट आये।" माँ ने कहा कि अब तो हिसाब पूरा हो गया।
अहमद ने कहा, "हाँ अम्मा, मुझे मिले ९, मुहम्मद को ६ और मुकर्रम को २ । अरे वाह! ये तो सब मिलकर १७ हुए, यानि एक ऊँट जो आपका था वो आपका ही रहा।"
माँ ने कहा, "तुम्हारे पिता बहुत बुद्धिमान थे और न्याय प्रिय भी।"




