बब्बू शेर अपनी खाल से बिलकुल भी खुश नहीं है।
"यह नारंगी और रोएँदार है। इस पर काली धारियां हैं। काश मेरे पास किसी कोरे से रंग की थोड़ी खुरदुरी खाल होती," बब्बू शेर बोला।
बब्बू शेर को गप्पू गेंडे की खाल बहुत पसंद है।
"ओ गप्पू गेंडे, क्या तुम अपनी खाल मेरे साथ बदलना चाहोगे?" बब्बू शेर ने पूछा।
"अरे वाह! बड़ा मज़ा आएगा," गप्पू गेंडे ने कहा। "चलो बदलते हैं।"
बब्बू शेर अपनी रोएँदार खाल गप्पू गेंडे को दे देता है। और गप्पू अपनी खुरदुरी खाल बब्बू शेर को।
"धन्यवाद, गप्पू गेंडे! मुझे ये नई खाल अच्छी लग रही है।"
"नहीं, नहीं, अब तो मैं गप्पू गेर हूँ। और तुम अब शेर नहीं रहे।"
"सही कहा गप्पू गेर, अब मैं शेंडा हो गया हूँ!" बब्बू बोला।
बब्बू शेंडा कूदता है, नाचता है, तैरता है, भागता फिरता है और अपनी खुरदुरी नई खाल में खूब इतराकर चलता है।
कुछ समय बाद वह इस खुरदुरी खाल से ऊबने लगता है। उसे खुजली होने लगती है और वह तंग आ जाता है।
"लगता है मुझे अपनी पुरानी खाल वापस ले लेनी चाहिए। वो मुलायम थी, रोएँदार थी और मज़ेदार भी थी," बब्बू सोचता है। "अरे ओ गप्पू गेर! कहाँ हो तुम?"
"आह, तो तुम यहाँ हो गप्पू गेर!" बब्बू आवाज़ लगाता है।
"नहीं, नहीं! अब मैं गेर कहाँ रह गया हूँ," गप्पू बोला।
"मैंने अपनी खाल भूरा भालू से बदल ली है। अब मैं गप्पू गालू हूँ।"
"पर मुझे अपनी पुरानी प्यारी सी खाल वापिस चाहिए," बब्बू शेंडा एक लंबी साँस लेते हुए बोला।
"यह भूरा भालू है कहाँ?"
"वो वहाँ तालाब के पास," गप्पू गालू ने उस ओर इशारा किया। "लेकिन भूरा अब भेर बन चूका है!"
"नहीं, बिलकुल नहीं," भूरा भेर ने बब्बू गेर से कहा।
"मुझे यह मटमैली खुरदुरी खाल नहीं चाहिए। मैं भेंडा नहीं बनना चाहता!" भूरा भेर ने गुस्से में कहा।
"पर मैं शेंडा नहीं बने रहना चाहता," बब्बू शेंडा रोते हुए बोला।
भूरा भेर को एक बढ़िया उपाय सूझता है।
"चलो चलकर रानी सिम्मी से पूछते हैं कि हमें क्या करना चाहिए?"
रानी सिम्मी उन पर खूब ज़ोर से दहाड़ती है और गुर्राती है। "मूर्ख जानवरों! कैसी बेवकूफ़ी की बातें कर रहे हो तुम? तुरंत अपनी अपनी असली खालें पहन लो।"
"गप्पू, भूरा की खाल उसे वापस करो। भूरा, तुम बब्बू की खाल लौटाओ। और बब्बू, तुम इसी वक़्त गप्पू को उसकी खाल लौटा दो!" गालू, भेर और शेंडा वैसा ही करते हैं। वो दोबारा से गेंडा, भालू और शेर बन जाते हैं।
जब बब्बू शेर, गप्पू गेंडा और भूरा भालू चले जाते हैं तो रानी सिम्मी मुस्कराती हैं। "वाह, बड़ा मज़ा आएगा! अरे ऐ मोटू मगर ! आओ हम सिंगर और मिंह बनते हैं!"