एक कौआ हमारी खिड़की पर आता है। मैं उसे कुछ खाने को दे देती हूँ। वह आगे बढ़कर मेरे हाथों से अपनी चोंच में खाना ले लेता है। एक दिन मैंने उसे बिस्कुट का टुकड़ा दिया। कौए ने आगे बढ़कर चोंच में बिस्कुट का टुकड़ा ले लिया। लेकिन फिर गर्दन टेढ़ी की और उसे दूर फेंककर मेरी ओर देखने लगा।
"अरे फेंक क्यों दिया?" मैंने कहा और अपना काम करने लगी। जब उसने देखा कि मेरा ध्यान उससे हट गया है तो 'काँव-काँव' करता हुआ उसने मेरा ध्यान आकर्षित करने का प्रयास किया। जाली पर यहाँ से वहाँ थोड़ा नाच दिखाया जैसे कि उड़ रहा हो। थोड़ी ही देर में 'काँव-काँव' की जगह गुस्सेवाले 'क्रां-क्रां' ने ले ली। वह फिर खिड़की पर आ बैठा।
मैंने बिस्कुट का दूसरा टुकड़ा लिया और उसे देकर कहा, "यह ले। बिस्कुट मीठा होता है। फेंकना नहीं। भोजन को बर्बाद नहीं करते।" उसने उस टुकड़े को भी चोंच में उठाया और फेंक दिया। फिर मेरी तरफ़ देखा। मैं भी गुस्से से बोली, "यह क्या?" मैंने जब उसकी ओर हाथ उठाया तो वह अपनी जगह से पीछे हट गया। मैंने घूर कर देखा। कौए ने अपना मुँह झरोखे में छिपा लिया। उसे क्या चाहिए था, मुझे पता है। आज हमारे घर में मछली नहीं बनी थी तो मैं क्या करूँ?