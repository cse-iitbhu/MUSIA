मम्मी-पापा कहीं जाने की तैयारी कर रहे थे। बबलू और पिंकी को हैरानी हुई। आख़िर कहाँ जा रहे हैं मम्मी-पापा? पिंकी के पूछने पर मम्मी ने बताया, "बेटे! हम गया जा रहे हैं।" यह सुनकर दोनों ख़ुशी से उछल पड़े।
अगले दिन चारों ट्रेन से गया पहुंचे। गया में विष्णुपद मन्दिर के पास सब एक नदी में सीढ़ियों से उतरे। वहाँ पानी बस इतना था कि किसी तरह बैठकर ही नहाया जा सकता था। पिंकी और बबलू हँसते-हँसते लोट पोट हो गये। यह नदी है या गड्डा !
"यही तो इस नदी की खूबी है, बेटे !" पापा ने बताया। यह बिहार की इकलौती ऐसी नदी है। "नाम है फल्गू। यह गया की ख़ासियत है, जहाँ बिना पानी की नदी बहती है।"
"मगर इसमें थोड़ा ही सही, पानी तो है, पापा!" पिंकी हँसते हुए बोली। "हाँ! जब बरसात के मौसम में यह हाल है तो साल के आठ महीनों में तो यहाँ बिल्कुल पानी नहीं दिखता है। यहाँ से वहाँ तक बस रेत ही रेत। मगर जैसे ही बालू हटाओ पानी निकलना शुरू हो जाता है क्योंकि यह शापित नदी जो है।" पापा ने समझाते हुए कहा।
"शापित नदी! लेकिन ऐसा क्यों?" पिंकी और बबलू ने एक स्वर में पूछा। "क्योंकि झूठ बोलने की सज़ा मिली थी इसे।" पापा ने खुलासा किया, "राजा दशरथ और सीता के समय की बात है। तब नदी को अंतः सलिला होने का श्राप मिला था। तभी से इस नदी का पानी ज़मीन के नीचे चला गया।" कौतूहल से पिंकी और बबलू बीच के रेतीले मैदान पर जा पहुंचे।
खेल-खेल में दोनों ने हाथों से ताबड़तोड़ बालू हटानी शुरू कर दी। अचानक पानी की धारा निकल पड़ी। दोनों एक-दूसरे पर पानी फेंकने लगे। मम्मी-पापा ने दूर से ही आवाज़ लगायी, "जल्दी करो बहुत हो गया।" उधर पिंकी-बबलू नदी में एक दूसरे पर पानी उछालते हुए नहाने लगे। उन्हें भी जगह-जगह रेत हटा कर पानी निकालने और नहाने में मज़ा आ रहा था।