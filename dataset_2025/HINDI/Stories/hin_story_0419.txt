"चलो बच्चों, कतार में खड़े हो जाओ! बाग में जाना है न," लैला दीदी ने आवाज़ लगायी।
आपस में बातें करते-करते, सभी बच्चे एक दूसरे का हाथ पकड़ कर खड़े हो गए। काव्या अकेली खड़ी है।
सब चलने लगे तो लैला दीदी ने पूछा, "क्या किसी को पता है, इल्लियाँ बड़ी होकर क्या बनती हैं?" काव्या के पेट में कुलबुलाहट होने लगी। उसे जवाब पता था, लेकिन वह सोच रही थी कि बोले या नहीं?
काव्या और उसका परिवार कुछ दिन पहले ही अपने गाँव से बेंगलूरु आए हैं।
एक इमारत बन रही है जहाँ उसके माता-पिता काम करते हैं। यहीं वे सब रहते भी हैं। इस आधी बनी इमारत में रहना बहुत मुश्किल है। हवा में धुएँ की कड़वाहट घुली है और दिन-रात चलती गाड़ियों के शोर-गुल के कारण नींद भी नहीं आती। बड़ी-बड़ी इमारतों, फ़र्राटे से जाती गाड़ियों और लोगों की चहल-पहल के बीच वह खुद को बहुत छोटा महसूस करती है।
काव्या एक हफ़्ते से पाठशाला आ रही है। पर अभी तक उसने किसी से बात नहीं की है।
अगर किसी ने उसके बोलने के तरीके का मज़ाक उड़ाया तो? इससे पहले वह कभी पाठशाला नहीं गई, अगर यह बात किसी को पता चल गई और वे सब उस पर हँसने लगे तो? खैर, गहरी साँस लेकर काव्या ने हाथ ऊपर उठाया। आख़िर, इतने हल्ले-गुल्ले वाले बेंगलूरु शहर में वो हमेशा चुप तो नहीं रह सकती न !
"इल्लियाँ बड़ी होकर तितली बन जाती हैं," काव्या बोली।
"बिल्कुल सही जवाब!" लैला दीदी ने कहा।
"वो सिर्फ़ कुछ ही हफ़्तों के लिए इल्लियाँ बनी रहती हैं," काव्या ने आगे बताया। "उस दौरान वो पूरे समय पत्तियाँ खाती रहती हैं।"
"तब तो वे बहुत बड़ी हो जाती होंगी," उसकी सहपाठी मैरी ने पूछा।
"हाँ, खूब मोटी-ताज़ी हो जाती हैं!"" खूब खाकर, मोटी-ताज़ी होकर इल्लियाँ पौधों के किनारों पर एक खोल सा बना लेती हैं। इसी खोल के अन्दर, जिसे ककून कहते हैं, सोते-सोते वे और बढ़ती हैं और यहीं इनका रूप भी बदलता है," काव्या बोली।
"सही कहा," लैला दीदी बोलीं। "वे इस खोल में, क़रीब दो हफ़्ते रहती हैं। और फिर एक सुन्दर तितली के रूप में बाहर निकलती हैं।"
"देखो, हम बाग़ में पहुँच गए!" मैरी बोली। काव्या देखती रह गई! बाग़ तितलियों से भरा हुआ था !
नदी के रंग वाली नीली तितलियाँ। धूप सी रंगत वाली पीली तितलियाँ। रसीले पपीते के रंग वाली नारंगी तितलियाँ।
काले आसमान में टिमटिमाते तारों सी, काली और सफ़ेद तितलियाँ।
गाँव में दिखने वाले इन सभी रंगों को काव्या बहुत याद करती थी।
इन्हें यहाँ देख कर उसका दिल खुश हो गया।
"हर साल, हज़ारों किलोमीटर उड़कर तितलियाँ इस बाग़ में आती हैं। यहाँ इन्हें बेहतर मौसम, अंडे देने के लिए सुरक्षित जगह और रस पीने के लिये फूल भी खूब मिलते हैं," लैला दीदी ने बताया। "इस यात्रा को प्रवास कहते हैं।
"हज़ारों किलोमीटर ! इतनी देर पँख फड़फड़ाकर ये थक नहीं जातीं?" एक सहपाठी ने पूछा।
"हवा अगर तेज़ हो तो इन्हें अपने पँख फड़फड़ाने नहीं पड़ते," काव्या ने बताया। "बस पँख फैलाकर वे हवा में तैरती हुई आगे निकल जाती हैं।"
"ओह! तब तो तितलियों को हवा में खूब झटके लगते होंगे," मैरी ने धीरे से काव्या को कहा।
काव्या को अपना बस का सफ़र याद आया, जब वह गाँव से बेंगलूरु आयी थी - सामान वगैरह के बीच में किसी तरह ठुसी हुई। घंटों, ऊबड़-खाबड़ रास्तों पर झटके खाती हुई।
क्या तितलियों को भी हवा में ऐसा ही लगता होगा?
प्रवास करते हुए तितलियाँ नदियों के किनारे-किनारे उड़ती हैं। अपनी सेहत बनाए रखने के लिये वे इन नदियों के किनारों पर, कीचड़ के नन्हें-नन्हें डबरों में उतरती हैं और अपनी टाँगों से पानी में छप-छप करके पोषण सोखती हैं। इसे अंग्रेज़ी में मड-पडलिंग कहते हैं," लैला दीदी ने बताया।
"छप-छप करके?" मैरी बोली। "अरे वाह, पानी में छप-छप करने में तो मज़ा आता होगा।"
मैरी और काव्या एक दूसरे को देखकर मुस्कुराई।
"बहुत मज़ा आता होगा," काव्या बोली। " पर अब डबरे बहुत मुश्किल से मिलते हैं।"
काव्या के गाँव में कुछ आदमी नदी से ट्रक भर-भर के बालू ले जाते हैं। मौसम लगातार गरम होता जा रहा है। बारिश में कमी हो रही है।
पिछले साल तो नदी भी सूख गयी थी।
तितलियों को पानी में छप छप करने के लिए अब डबरे भी नहीं रहे।
इतना पानी नहीं था कि काव्या का परिवार खेती कर पाता।
इसीलिये उन्हें बेंगलूरु आना पड़ा।
"तुम्हें तो तितलियों के बारे में बहुत कुछ पता है काव्या," लैला दीदी बोलीं।
"हाँ दीदी। वो इसलिए क्योंकि तितलियाँ मुझे सबसे ज़्यादा पसन्द हैं," काव्या बोली।
"पर तुम्हें तितलियाँ इतनी क्यों पसन्द हैं काव्या?" मैरी ने पूछा।
अब काव्या इसकी कोई एक वजह कैसे बताती ?
उसे उनके शरीर पर बने तरह-तरह के निशान अच्छे लगते हैं कभी गोल-गोल आकार वाले, कभी धारियों वाले। उसे अच्छा लगता है कैसे वे अपनी लम्बी-सी जीभ से फूलों का रस पीती हैं। उसे यह भी अच्छा लगता है कि वे पराग को एक से दूसरे फूल तक ले जाकर, तरह-तरह के फूल उगाने में मदद करती हैं।"उड़ती-उड़ती वे बहुत दूर तक निकल जाती हैं, पर जहाँ भी रुकती हैं, नए दोस्त बना लेती हैं," मैरी का हाथ पकड़ते हुए काव्या ने कहा। वो बहुत छोटी होती हैं पर बहुत बहादुर भी।"
"बिल्कुल तुम्हारी तरह," लैला दीदी बोलीं।
काव्या मुस्कुराई। उस की मुस्कान, तितली के खुले पंखों की तरह उसके चेहरे पर फैल गयी।