मैं हूँ एक शिकारी आक्रामक और बहादुर।
रास्ते में यहाँ - वहाँ बिखरी पत्तियों और चीज़ों का झटपट सफाया करूँ।
आज सुबह मैंने एक पत्ती का शिकार किया।
वह ज़ोर से शू-शू करती ज़मीन पर आ गिरी।
बहुत बड़ी थी वह, उस पर थीं ढेर सारी लकीरें पड़ी।
वह उड़ी, मैं भागी।
मैंने छलांग लगाई, उसका पीछा किया।
मैंने अपने जबड़ों से उसे नोंचा।
मैंने अपने पंजों से उसे कुचल दिया।
पल भर में ही वह चरमरा गई,
धड़-धड़ !
कर्र
चट्ट
पच्च
पूरी तरह पिचक गई!
मैंने अपने साथी शिकारियों को पुकारा, सारी नन्ही बिल्लियों को। पर मुझे वे दिखाई दीं ही नहीं कहाँ थी मैं मुझे पता ही नहीं!
मैं परेशान नहीं हुई क्योंकि मैं हूँ बहादुर। इसलिए एक शिकारी की तरह मैं इंतज़ार करने लगी छिपकर।
म्याऊँ-म्याऊँ, म्याऊँ-म्याऊँ, मैंने ज़ोर से लगाई आवाज़।
मुझे थोड़ा बुरा लगा।
क्योंकि आया नहीं कोई जवाब।
बहुत देर बाद किसी की आवाज़ आई, मैं एक दरवाज़े के पीछे छिप गई।
उसके स्वर में कटुता थी
उसके कदमों में छल था।
बुजुर्गों ने हमें मानव दैत्यों के बारे में बताया है।
मैं उछली और भागी
पर उसने अपना लंबा पंजा फैलाया
और मुझे पकड़ लिया!
मैं बहुत-बहुत तेज़ी से चिल्लाई
सारी ताकत लगाकर चीखी अपने पंजों और दाँतों से मैं उसे मारने की कोशिश करती रही!
पर उस दैत्य ने मुझे मेरी गर्दन से पकड़ लिया। मुझे ऊपर उठाया और जकड़ लिया। उसकी नाक के बाल मुझे दिखे।
मुझे उसकी गंध नहीं भाई,
पकड़ा जाना अच्छा नहीं लगा।
मैं और तेज़ी से चिल्लाई फिर उसकी कमीज भिगोई।
उसे सबक मिला
मुझे एक बैंच पर बिठा दिया।
फुर्ती से मैं मुड़ी, और उसे ज़ोर से पकड़ लिया।
उसके पंजे को कसकर पकड़ा और पूरी ताकत लगाकर काट लिया। जब बड़ा दैत्य दर्द से चिल्लाया देखकर बहुत मज़ा आया।
इससे पहले कि मैं भाग पाती, उसने मुझे फिर से उठा लिया गलियों को पार करता कहीं दूर ले आया।
फिर एक विशाल पेड़ के नीचे उसने मुझे रख दिया। मैंने चारों ओर देखा वह मेरी अपनी ही जगह थी।
मेरी खुशी का ठिकाना न रहा ! मैंने ज़ोर से म्याऊँ म्याऊँ की।
खुशी में उस दैत्य को मैं काटना ही भूल गई।
मैं अपने पेड़ की ओर भागी
और ज़ोर से म्याऊँ म्याऊँ चिल्लाई।
मेरे साथी दौड़ते हुए निकल आए
उन्हें अपनी साहसिक कहानी सुनाई।
मैं हूँ एक माहिर शिकारी आक्रामक और बहादुर। आज मैंने एक पत्ती को मार गिराया और एक दैत्य से लड़ाई की।
कल मैं दोबारा कई सारे साहसिक काम करूँगी