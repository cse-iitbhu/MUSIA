अनया को दुनिया में सबसे प्यारा है अपना अंगूठा। छोटा, गोल-मटोल, थुलथुला अंगूठा जो हमेशा उसके मुँह में रहता है। वह उसे सोते समय चूसती है, स्कूल में चूसती है, यहाँ तक कि झूला झूलते हुए भी चूसती है। अनया सारा दिन अंगूठा चूसती है।
अनया के मम्मी-पापा को यह पसंद नहीं है। वे हमेशा कहते रहते है:
तुम्हारे अंगूठे से बू आती है, अनया बस करो। अनया मत करो, अनया !
आज अनया चिड़ियाघर गई है। उसके मम्मी-पापा उसके अंगूठे को नहीं देख रहे हैं क्योंकि वे तो जानवरों को देख रहे हैं।
अनया को दिखा एक हाथी। हाथी का छोटा-सा बच्चा जो अपनी माँ के साथ पानी में छप-छप नहीं कर रहा है। वह अपने पापा के साथ चिंघाड़ नहीं रहा है। वह अपने दोस्तों के साथ केले भी नहीं खा रहा है। तो फिर वह छोटा हाथी क्या कर रहा है? अपनी सूंड चूस रहा है। चुस्क ! चुस्क !
थोड़ी ही आगे अनया को दिखे कुछ हिरन। उनमें है एक छोटा-सा हिरन का बच्चा। वह अपनी माँ के साथ घास नहीं चर रहा है। अपने पापा के साथ बाकी जानवरों को देख नहीं रहा है। अपने दोस्तों के साथ उछल-कूद भी नहीं कर रहा है। तो फिर वह क्या कर रहा है? अपना खुर चूस रहा है।
चुस्क ! चुस्क !
फिर अनया को कुछ बंदरों ने पुकारा। बंदरों के बीच है एक छोटी बंदरिया। वह अपनी माँ से चिपट नहीं रही है और ना ही अपने पापा के साथ मसखरी कर रही है। वह अपने दोस्तों के साथ लुका-छिपी भी नहीं खेल रही है। तो फिर वह छोटी बंदरिया क्या कर रही है? अपना अंगूठा चूस रही है।
चुस्क ! चुस्क !
पानी के बीचों-बीचों अनया को दिखे दरियायी घोड़े। उनमें है एक बच्चा जो अपनी माँ के साथ मुँह फाड़कर जंभाई नहीं ले रहा है और ना ही अपने पापा के साथ घरघरा रहा है। वह अपने दोस्तों के साथ पानी में तैर भी नहीं रहा है। तो फिर वह दरियायी घोड़े का बच्चा क्या कर रहा है? अपने होंठ चूस रहा है। चुस्क ! चुस्क !
बाघों ने दहाड़कर अनया का स्वागत किया। वह देखो बाघ का बच्चा! वह अपनी माँ के साथ खर्राट नहीं भर रहा है। अपने पापा के साथ मक्खियाँ नहीं उड़ा रहा है। वह चुपके से अपने दोस्तों पे घात भी नहीं लगा रहा है। तो फिर वह छोटा बाघ क्या कर रहा है? अपनी पूँछ चूस रहा है। चुस्क ! चुस्क !
अनया बैठी और उसने जानवरों के बच्चों के बारे में सोचा जो मज़े नहीं कर रहे हैं। अनया ने अपने आसपास देखा। एक लड़का अपने पापा के कंधों पर बैठे हवा में हाथ लहरा रहा है। और एक दूसरा लड़का बुढ़िया के बाल और फलों के रस के मजे ले रहा है।
अनया ने देखा कि एक लड़की अपने कैमरे से फ़ोटो खींच रही है। दूर एक नन्ही सी बच्ची अपने X झुनझुने से खेल रही है। सभी बच्चे मौज में हैं। अनया ने अपनी नाक से नीचे देखा। उसकी मुट्ठी बंद और उसका अंगूठा उसके मुँह में है! क्या अनया अपने अंगूठे से कुछ और नहीं कर सकती?
अनया ने अंगूठा मुँह से बाहर निकाला। वह भाग कर गई और अपने मम्मी-पापा के बीच जाकर रूकी। अनया ने उन दोनों के हाथ पकड़े और एक-दो-तीन हवा में झूलने लगी।
और अनया को पेड़ के ऊपर से देख रही छोटी बंदरिया ने भी बिल्कुल वैसा ही किया।.