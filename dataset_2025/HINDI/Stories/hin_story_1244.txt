एक बार किसी महापुरुष के पास एक युवक आया और बोला, “आप मेरी सहायता कीजिए, मैं बहुत परेशान हूँ। मेरे पास इस समय फूटी कौड़ी भी नहीं है।” महापुरुष ने उसकी परेशानी सुनने के बाद कहा, “मेरा एक दोस्त व्यापारी है, वह इंसानी आँखों को खरीदता है। तुम्हारी आँखों के बीस हजार रूपये दे देगा।” “जी नहीं, मैं अपनी आँखें नहीं बेच सकता !” युवक चकित होकर बोला।

महापुरुष ने एक बार और प्रयास किया, “वह हाथों को भी खरीदता है, तुम्हारे हाथों की कीमत पचास हजार रुपये देगा।” युवक ने चकितकर इन्कार में सिर हिलाया और बोला, “मुझे उम्मीद यह उम्मीद नहीं थी।” महापुरुष उसकी नाराजगी से विचलित हुए बिना बोले, “मुझे तुम्हारी परेशानी का एहसास है। इसलिए मैं कहता हूँ तुम्हारे लिए इस तरह का सौदा बहुत अच्छा रहेगा। अगर तुम्हें मालदार बनना है तो एक लाख रुपये लेकर पूरा शरीर बेच दो। परेशानियों से हमेशा के लिए मुक्ति मिल जाएगी।” युवक चौंककर बोला, “एक लाख तो क्या मैं एक करोड़ में भी अपना शरीर नहीं बेचूँगा।”

इसपर महापुरुष ने मुस्कुराकर कहा, “जो व्यक्ति अपना शरीर एक करोड़ में भी नहीं बेच सकता, वह कह रहा है कि उसके पास कुछ भी नहीं है। यह पूरा शरीर एक खजाना है। ईमानदारी से मेहनत करो, सोना-चाँदी तो क्या सूरज-चाँद भी तुम्हारे हाथ में आ सकते हैं।” तब युवक उनके मन्तव्य को समझ गया और बोला, “मैं आपका बेहद आभारी हूँ। आपने मेरी आँखें खोल दीं।”