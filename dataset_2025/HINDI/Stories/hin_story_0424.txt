हमने अभी-अभी स्कूल की सर्दियों वाली वर्दी बाहर निकाली है। वैसे अभी ज़्यादा सर्दी नहीं है। सर्दी के मौसम को संस्कृत में शिशिर ऋतु कहते हैं। इस मौसम में गरमागरम खाना खाने में मुझे मज़ा आता है।
कल हम मामा के साथ मूँगफली मेले में गए थे जो बेंगलूरू के नन्दी मंदिर के पास लगता है। सड़क की दोनों ओर मूँगफली के ढेर लगे हुए थे। सूखी मूँगफली, उबली और नमकीन मूँगफली, भुनी हुई मूँगफली !
मामा बता रहे थे कि गुजरात में सर्दियों में ठीक हमारे मूँगफली मेले की तरह का पोंख मेला लगता है। सभी ताज़े पोंख की नरम और हरी-हरी फलियों को बड़े चाव से खाते हैं। गुजरात में जौ को पोंख कहा जाता है। किसान सब लोगों के खाने के लिए ढेरों के ढेर पोंख के दानों को कोयले की आग में भूनते हैं।
मैं मेले में एक चटख नीले रंग का स्वेटर पहन कर गयी थी। रास्ते के किनारे कई सारी दुकानें लगी हुई थीं। मनु बड़े वाले गोल झूले पर बैठना चाह रहा था। मैं दादी के लिए एक गरम और नरम शाल खरीदना चाहती थी।
अब तो काफ़ी ठण्ड हो गयी है। मैं स्कूल जाते हुए रास्ते में अपने हाथों को आपस में रगड़ती रहती हूँ। मेरी नयी लाल चूड़ियाँ धीरे से खनकती हैं! वाह क्या बात है! मैं ज़ोर से कह उठती हूँ। और जैसे ही बात करने के लिए मुँह खोलती हूँ, मेरे सामने भाप का छोटा सा गोला बन जाता है।
मेरी सहेली रजनी शिमला में रहती है। उसके दादा के गाँव में लोग बाँस की टोकरियों में ठूंस-ठूंस कर बर्फ़ भरते हैं और उस शंकु जैसे बर्फ़ के ढेर को घर की छत पर रख देते हैं। फिर सभी बच्चे बड़ों से आशीर्वाद लेते हैं। रजनी ने यह भी बताया कि वहाँ बर्फ़ के पुतले बनाने की प्रतियोगिता होती है। श्रीनगर में जब पहले दिन बर्फ़ पड़ती है तो लोग आपस में "नौशीन मुबारक" कहते हैं और कागज़ के टुकड़े में थोड़ी बर्फ़ को लपेट कर अपने मित्रों को भेजते हैं।
जिस मित्र को यह बर्फ़ वाला कागज़ मिलता है, वह आपको खाने पर घर बुलाता है! कितना मज़ा आयेगा बर्फ़ में खेलने में और फिर रोग़नजोश और नान की दावत खाने में। रजनी कह रही थी कि बर्फ से ढके हुए पेड़-पौधे बड़े ही सुन्दर दिखते हैं।
सभी को गरम चाय पीने में मज़ा आता है और रजनी को गुड़ डला गरम दूध पीना अच्छा लगता है। ऐसी ठण्ड में बिना जेकेट, टोपी, दस्तानों और गुलूबंद के घर से बाहर नहीं निकल सकते। पर वह कहती है कि बर्फ़ के नरम गोले एक दूसरे पर फेंकने का खेल अनोखा है!
अगली सर्दी की छुट्टियों में मैं या तो शिमला जाना चाहती हूँ या फिर जैसलमेर। जैसलमेर में तो बर्फ़ नहीं पड़ती, वहाँ केवल रेत ही रेत है। मेरा जैसलमेर का मरूभूमि मेला देखने का बड़ा मन है। मैं ऊँट की सवारी करूँगी, लोकनृत्य और कठपुतलियों का खेल देखूँगी और पगड़ी बाँधने की प्रतियोगिता में भी भाग लूँगी !
थोड़े ही दिनों में संक्रांति आने वाली है। जानू कह रही थी कि उसके घर में तिलगुड़ बनायी जाती है। रोहन के घर में येल्लू बनता है और नरसी कहता है कि संक्रांति में उसे चिगडी खाना अच्छा लगता है।
क्या आप जानते हैं कि ये सारी चीजें गुड़ और तिल से बनती हैं! सर्दी में ज़रूर ये चीजें हमारी सेहत के लिए अच्छी होती हैं। मुझे सर्दियाँ अच्छी लगती हैं। जब मेरे मित्र मुझे गले लगाते हैं तब मुझे अच्छा लगता है। मुझे दादी की गोद में बैठकर किताब पढ़ने में बड़ा मज़ा आता है।
मेरा पेड़ कभी भी बर्फ़ से नहीं ढकेगा। पर मैं चाहती हूँ कि जल्दी ही इस पर बहुत से आम लगें। इस पर गिलहरियों, चिड़ियों और तोतों का ताँता लग जाए।