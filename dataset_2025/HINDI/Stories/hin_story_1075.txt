माँ को अपने बेटे और किसान को अपने लहलहाते खेत देखकर जो आनंद आता है, वही आनंद बाबा भारती को अपना घोड़ा देखकर आता था।
भगवत-भजन से जो समय बचता, वह वह अपने घोड़े को अर्पण कर देते। वह घोड़ा बड़ा सुंदर और बलवान था। उसके जोड़ का घोड़ा पूरे इलाके में नहीं था।
बाबा भारती उसे सलतान कहकर पुकारते, अपने हाथों से खरहरा करते, खुद दाना खिलाते और उसे देखकर आनंदित होते थे।

उन्होंने रुपया, माल, असबाब, ज़मीन आदि सब कुछ त्याग दिया था — यहाँ तक कि उन्हें नगर के जीवन से भी घृणा हो गई थी।
अब वे गाँव से बाहर एक छोटे-से मंदिर में रहते थे और भगवान का भजन करते थे।
उन्हें ऐसा भ्रम-सा हो गया था कि “मैं सलतान के बिना नहीं रह सकूँगा।”
वे उसकी चाल पर लट्टू थे। कहते थे, “ऐसे चलता है जैसे मोर घटा देखकर नाच रहा हो।”

जब तक संध्या समय सलतान पर चढ़कर आठ-दस मील का चक्कर न लगा लेते, उन्हें चैन नहीं आता।

खड्गसिंह उस इलाके का प्रसिद्ध डाकू था।
लोग उसका नाम सुनकर काँपते थे।
होते-होते सलतान की कीर्ति उसके कानों तक भी पहुँची।
उसका हृदय उसे देखने के लिए अधीर हो उठा।

एक दिन वह दोपहर के समय बाबा भारती के पास पहुँचा और नमस्कार करके बैठ गया।
बाबा भारती ने पूछा, “खड्गसिंह, क्या हाल है?”
खड्गसिंह ने सिर झुकाकर उत्तर दिया, “आपकी दया है।”

“कहो, इधर कैसे आ गए?”
“सलतान की चाह खींच लाई।”
“विचित्र जानवर है। देखोगे तो प्रसन्न हो जाओगे।”
“मैंने भी बड़ी प्रशंसा सुनी है।”
“उसकी चाल तुम्हारा मन मोह लेगी!”
“कहते हैं, देखने में भी बहुत सुंदर है।”
“क्या कहना! जो उसे एक बार देख लेता है, उसके हृदय पर उसकी छवि अंकित हो जाती है।”

“बहुत दिनों से अभिलाषा थी, आज उपस्थित हो सका हूँ।”

बाबा भारती और खड्गसिंह दोनों अस्तबल में पहुँचे।
बाबा ने घोड़ा दिखाया घमंड से,
खड्गसिंह ने घोड़ा देखा आश्‍चर्य से।
उसने सैकड़ों घोड़े देखे थे,
परंतु ऐसा बाँका घोड़ा उसकी आँखों से कभी न गुजरा था।
सोचने लगा, “भाग्य की बात है। ऐसा घोड़ा खड्गसिंह के पास होना चाहिए था।
इस साधु को ऐसी चीज़ों से क्या लाभ?”

कुछ देर तक आश्‍चर्य से चुपचाप खड़ा रहा।
इसके पश्‍चात उसके हृदय में हलचल होने लगी।
बालकों की-सी अधीरता से बोला,
“परंतु बाबाजी, इसकी चाल न देखी तो क्या?”

बाबा भारती भी मनुष्य ही थे।
अपनी चीज़ की प्रशंसा दूसरे के मुख से सुनने के लिए उनका हृदय भी अधीर हो गया।
घोड़े को खोलकर बाहर लाए और उसकी पीठ पर हाथ फेरने लगे।
एकाएक उचककर सवार हो गए, घोड़ा हवा से बातें करने लगा।
उसकी चाल को देखकर खड्गसिंह के हृदय पर साँप लोट गया।
वह डाकू था और जो वस्तु उसे पसंद आ जाए, उस पर वह अपना अधिकार समझता था।
उसके पास बाहुबल था।

आदमी थे और बेरहमी थी। जाते-जाते उसने कहा,
“बाबाजी, मैं यह घोड़ा आपके पास न रहने दूँगा।”

बाबा भारती डर गए। अब उन्हें रात को नींद न आती।
सारी रात अस्तबल की रखवाली में कटने लगी।
प्रतिक्षण खड्गसिंह का भय लगा रहता,
परंतु कई मास बीत गए और वह न आया।

यहाँ तक कि बाबा भारती कुछ असावधान हो गए
और इस भय को स्वप्न के भय की नाईं मिथ्या समझने लगे।

संध्या का समय था।
बाबा भारती सलतान की पीठ पर सवार होकर घूमने जा रहे थे।
इस समय उनकी आँखों में चमक थी, मुख पर प्रसन्नता।
कभी घोड़े के शरीर को देखते, कभी उसके रंग को
और मन में फूले न समाते थे।

सहसा एक ओर से आवाज़ आई,
“ओ बाबा, इस कंगले की सुनते जाना।”

आवाज़ में करुणा थी। बाबा ने घोड़े को रोक लिया।
देखा, एक अपाहिज वक्ष की छाया में पड़ा कराह रहा है।

बोले, “क्यों, तुम्हें क्या कष्ट है?”

अपाहिज ने हाथ जोड़कर कहा,
“बाबा, मैं दखियारा हूँ। मुझ पर दया करो।
रामावाला यहाँ से तीन मील है, मुझे वहाँ जाना है।
घोड़े पर चढ़ा लो, परमात्मा भला करेगा।”

“वहाँ तुम्हारा कौन है?”

“दुर्गादत्त वैद्य का नाम आपने सुना होगा।
मैं उनका सौतेला भाई हूँ।”

बाबा भारती ने घोड़े से उतरकर
अपाहिज को घोड़े पर सवार किया
और स्वयं उसकी लगाम पकड़कर धीरे-धीरे चलने लगे।

सहसा उन्हें एक झटका-सा लगा और लगाम हाथ से छूट गई।
उनके आश्चर्य का ठिकाना न रहा,
जब उन्होंने देखा कि अपाहिज घोड़े की पीठ पर तनकर बैठा है
और घोड़े को दौड़ाए लिए जा रहा है।

उनके मुख से भय, विस्मय और निराशा से मिली हुई चीख निकल गई।
वह अपाहिज डाकू खड्गसिंह था।

बाबा भारती कुछ देर तक चुप रहे
और कुछ समय पश्चात कुछ निश्चय करके पूरे बल से चिल्लाकर बोले,
“ज़रा ठहर जाओ।”

खड्गसिंह ने यह आवाज़ सुनकर घोड़ा रोक लिया
और उसकी गर्दन पर प्यार से हाथ फेरते हुए कहा,
“बाबाजी, यह घोड़ा अब न दूँगा।”

“परंतु एक बात सुनते जाओ।”

खड्गसिंह ठहर गया।

बाबा भारती ने निकट जाकर उसकी ओर ऐसी आँखों से देखा
जैसे बकरा कसाई की ओर देखता है, और कहा,
“यह घोड़ा तुम्हारा हो चुका है।
मैं तुमसे इसे वापस करने के लिए न कहूँगा।

परंतु खड्गसिंह, केवल एक प्रार्थना करता हूँ —
इसे अस्वीकार न करना; नहीं तो मेरा दिल टूट जाएगा।”

“बाबाजी, आज्ञा कीजिए। मैं आपका दास हूँ, केवल यह घोड़ा न दूँगा।”

“अब घोड़े का नाम न लो।
मैं तुमसे इस विषय में कुछ न कहूँगा।
मेरी प्रार्थना केवल यह है कि इस घटना को किसी के सामने प्रकट न करना।”

खड्गसिंह का मुँह आश्चर्य से खुला रह गया।
उसे लगा था कि उसे घोड़े को लेकर यहाँ से भागना पड़ेगा,
परंतु बाबा भारती ने स्वयं उसे कहा कि इस घटना को किसी क…

सामने प्रकट न करना। इससे क्या प्रयोजन सिद्ध हो सकता है?
खड्गसिंह ने बहुत सोचा, बहुत सिर मारा,
परंतु कुछ समझ न सका।

हारकर उसने अपनी आँखें बाबा भारती के मुख पर गड़ा दीं और पूछा,
“बाबाजी, इसमें आपको क्या डर है?”

सुनकर बाबा भारती ने उत्तर दिया:
“लोगों को यदि इस घटना का पता चला तो वे किसी गरीब पर विश्वास न करेंगे।
दुनिया से विश्वास उठ जाएगा।”

यह कहते-कहते उन्होंने सुलतान की ओर से इस तरह मुँह मोड़ लिया
जैसे उनका उससे कभी कोई संबंध ही न रहा हो।

बाबा भारती चले गए।
परंतु उनके शब्द खड्गसिंह के कानों में उसी प्रकार गूँज रहे थे।

वह सोचता था:
‘कैसे ऊँचे विचार हैं! कैसा पवित्र भाव है!
उन्हें इस घोड़े से प्रेम था। इसे देखकर उनका मुख फूल की नाईं खिल जाता था।
कहते थे — “इसके बिना मैं रह न सकूँगा।”
इसकी रखवाली में वे कई रातें सोए नहीं।
भजन-भक्ति न कर रखवाली करते रहे।

परंतु आज उनके मुख पर दुःख की रेखा तक दिखाई न पड़ती थी।
उन्हें केवल यह खयाल था कि कहीं लोग गरीबों पर विश्वास करना न छोड़ दें।’

रात के अँधेरे में खड्गसिंह बाबा भारती के मंदिर में पहुँचा।
चारों ओर सन्नाटा था। आकाश में तारे टिमटिमा रहे थे। थोड़ी दूर पर गाँवों के कुत्ते भौंक रहे थे।
मंदिर के अंदर कोई शब्द नहीं सुनाई दे रहा था। खड्गसिंह सलतान की बाग पकड़े हुए था।
वह धीरे-धीरे अस्तबल के फाटक पर पहुँचा। फाटक खुला पड़ा था। किसी समय वहाँ बाबा भारती स्वयं लाठी लेकर पहरा देते थे, परंतु आज उन्हें किसी चोरी या डाके का भय न था।
खड्गसिंह ने आगे बढ़कर सलतान को उसके स्थान पर बाँध दिया और बाहर निकलकर सावधानी से फाटक बंद कर दिया।
इस समय उसकी आँखों में पश्चाताप के आँसू थे।

रात्रि का तीसरा पहर बीत चुका था। चौथा पहर आरंभ होते ही बाबा भारती ने अपनी कुटिया से बाहर निकलकर ठंडे जल से स्नान किया। उसके बाद, जैसे कोई स्वप्न में चल रहा हो, उनके पाँव अस्तबल की ओर बढ़े।
परंतु फाटक पर पहुँचकर उन्हें कुछ अच्छा महसूस हुआ। साथ ही घोर निराशा ने पाँवों को भारी बना दिया। वे वहीं रुक गए।
घोड़े ने अपने स्वामी के पाँवों की चाप को पहचान लिया और जोर से हिनहिनाया। अब बाबा भारती आश्चर्य और प्रसन्नता से दौड़ते हुए अंदर गए और अपने घोड़े के गले से लिपटकर इस प्रकार रोने लगे, मानो कोई पिता बहुत दिन से बिछड़े पुत्र से मिल रहा हो।
बार-बार उसकी पीठ पर हाथ फेरते, बार-बार उसके मुँह पर थपकियाँ देते, और कहते थे, “अब कोई गरीबों की सहायता से मुँह न मोड़ेगा।”

थोड़ी देर बाद जब वह अस्तबल से बाहर निकले, तो उनकी आँखों से आँसू बह रहे थे। ये आँसू उसी भूमि पर गिर रहे थे, ठीक उसी जगह जहाँ बाहर निकलने के बाद खड्गसिंह खड़ा होकर रोया था।
दोनों के आँसू उस भूमि की मिट्टी पर मिल गए थे।

