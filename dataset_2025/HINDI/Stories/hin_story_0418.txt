रीति की छुट्टियाँ शुरू हो गई। लेकिन रीति खुश नहीं। उसे छुट्टियाँ पसन्द नहीं, उसे तो रोज़ स्कूल जाना पसन्द है। स्कूल में रीति के बहुत सारे दोस्त हैं। घर पर उसके साथ खेलने वाला कोई नहीं है।
रीति के पापा हैं, जो उसे खिलौने और किताबें लाकर देते हैं। पापा उसे कहानियाँ भी सुनाते हैं। रीति को यह भी पसन्द है। उसके पापा रोज सुबह योगा करते हैं। रीति भी उनकी नकल करती है। इसमें उसे मज़ा आता है।
रीति की मम्मी कविता लिखती है और कम्प्यूटर पर काम करती है। रीति को मम्मी के साथ कम्प्यूटर देखना पसंद है। उसे मम्मी का फूला पेट छूना भी पसंद है। मम्मी का पेट बड़ा और गोल हो रहा है क्योंकि उसमें एक नन्हा बच्चा है।
"एक छोटा भाई या बहन जल्द ही तुम्हारे साथ खेलेगा," मम्मी कहती है। रीति को यह बात अच्छी लगती है लेकिन अभी तो घर पर उसके साथ खेलने वाला कोई नहीं। रीति के दोस्त उस के घर से काफ़ी दूर रहते हैं।
एक शाम उसके दरवाज़े की घंटी बजी। उनके पड़ोसी दास अंकल अपने हाथ में काले रंग का पिंजड़ा लिए खड़े थे। पिंजड़े में एक हरे रंग का तोता था।
"हम दूसरे शहर जा रहे हैं, "दास अंकल बोले, "क्या आप हमारे मिठु को रखना चाहेंगें? वह बात भी कर लेता है!"
पापा और मम्मी ने एक दूसरे की ओर देखा। उन्हें पक्षियों को पिंजड़े में बन्द रखना बिल्कुल पसन्द नहीं। लेकिन रीति बहुत खुश थी, "हाँ अंकल!" वह मुस्कान बिखेरती हुई बोली। और इस तरह मिठु रीति का नया दोस्त बन गया।
"ह'लो मिठु!" रीति कहती है।
मिठु उसे देखता है। "ह'लो!" वह कहता है "ह'लो!"
रीति हैरान होती है। "तुम्हारा नाम क्या है?" वह पूछती है।
"ह'लो!" मिठु कहता है।
"नहीं," रीति कहती है, "तुम्हारा नाम मिठु है। बोलो 'मिठु'।"
"ह'लो!" मिठु कहता है।
"नहीं! नहीं!" रीति परेशान होती कहती है, "चलो, फिर कोशिश करें! मेरा नाम रीति है।
"मिठु, ध्यान से सुनो! मेरा नाम रीति है। मेरा नाम क्या है?"
"ह'लो!" मिठु कहता है।
"नहीं!" रीति हँसती है। "मिठु, तुम बहुत नटखट हो!"
रीति हर रोज़ मिठु को नए शब्द सिखाने की कोशिश करती है। "बोलो पा-पा। बोलो म-मी। बोलो री-ति।"
पर मिठु सिर्फ़ कहता है, "ह'लो!"
एक दिन मम्मी रीति को उसके दोस्त के जन्मदिन की पार्टी में शहर के बाहर ले गई। रीति इतने दिनों बाद अपने सभी दोस्तों से मिल कर बहुत खुश हुई। उन लोगों ने खूब धमाचौकड़ी मचाई। घर लौटते हुए रीति दोस्त के जन्मदिन की पार्टी से मिठु के लिए केक का एक टुकड़ा लाई।
लेकिन मिठु कहाँ है?
"मम्मी, मिठु कहाँ है?" एक से दूसरे कमरे में दौड़ती हुई रीति चिल्लाई।
"मुझे नहीं पता", मम्मी कहती है, "लेकिन परेशान मत हो ! हम उसे ढूँढ लेंगे।"
तभी पापा अन्दर आए, हाथ में मिठु का पिंजड़ा लिए।
"ह'लो!" मिठु बोला।
"मैं तुम्हारे दोस्त को ताज़ा हवा खिलाने पार्क ले गया था।" पापा बोले।
रीति की जान में जान आई। उसने मिठु को जन्मदिन का केक दिया लेकिन उसे वह पसन्द नहीं आया।
रीति की छुट्टियां खत्म होने को थीं कि एक दिन हरे तोतों का एक बड़ा सा झुण्ड उसकी खिड़की के बाहर खड़े घने पेड़ पर आ बैठा। वे अपनी ही बोली में एक-दूसरे से बतियाते शोर मचा रहे थे।
रीति ने मिठु का पिंजड़ा खिड़की के नज़दीक रख दिया ताकि वह भी बाहर की रौनक देख सके। तोतों की आवाजें सुनकर मिठु अपने पिंजड़े में शोर मचाता, ऊपर से नीचे कूदता, बार-बार अपने पंख फड़फड़ाने लगा। रीति यह सब बड़े ध्यान से देख रही थी।
"मिठु ! क्या ये तुम्हारे दोस्त हैं?" उसने पूछा। लेकिन मिठु ने जवाब नहीं दिया। हर बार की तरह 'ह'लो' भी नहीं कहा। वह बस पेड़ पर बैठे तोतों को देखता रहा।
तोते जितनी तेज़ी से आए थे, उतनी ही तेज़ी से उड़कर चले गए।
"वे क्या कह रहे थे मिठु?" रीति ने पूछा।
"ह'लो!" मिठु उदास होकर बोला, "ह'लो!"
रीति की छुट्टियाँ आखिर खत्म हो गई। आज स्कूल का पहला दिन था। कई दिन बाद रीति अपने सभी दोस्तों और शिक्षकों से मिली।
आधी छुट्टी में वह अपने दोस्तों के साथ खुशी-खुशी खेल रही थी। खेल के मैदान के चारों तरफ़ खड़े बड़े-बड़े पेड़ों पर पक्षी खेलते हुए चहचहा रहे थे।
रीति स्कूल से घर पहुँची तो देखा कि मिठु अपने पिंजड़े में चुपचाप बैठा है।
"ह'लो, मिठु!" वह धीरे से बोली। मिठु ने उसकी ओर देखा लेकिन कुछ बोला नहीं।रीति ने अपना बस्ता नीचे रखा। खिड़की खोली। फिर उसने पिंजड़े का दरवाज़ा खोल दिया।
"जाओ मिठु !" वह बोली, "जाओ, अपने दोस्तों को ढूंढो !"
मिठु हैरानी से रीति को देखता रहा।
"जाओ मिठु!" वह फिर बोली। "अपने दोस्तों को ढूंढो..... उड़ जाओ!"मिठु पिंजड़े से बाहर निकला। मुड़ कर रीति को देखा। "ह'लो" कह कर उसने अपने पंख फैलाए... और उड़ चला... अपने दोस्तों में शामिल होने के लिए...।