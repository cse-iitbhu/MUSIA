वेदिका और करण को अपने नाना की झूला कुरसी पर बैठकर पढ़ने में बहुत मज़ा आता था। एक दिन, पन्ने पलटते हुए वेदिका बोली, "इस शेर को तो देख, करण।"
"कितनी छोटी सी तस्वीर है! वेदिका, वो नाना का शीशा तो लाना, जिससे सब बड़ा-बड़ा दिखाई देता है," करण ने कहा।
शीशा हाथ में आते ही करण उसे आगे-पीछे करने लगा, जब तक उसे शेर बहुत बड़ा दिखाई देने लगा।
"वेदिका देख ! शेर तो और बड़ा होता जा रहा है!"
"अरे! यह तो हिल भी रहा है, करण!" वेदिका चिल्लाई।
तभी वेदिका और करण ने शीशा नीचे रखा और क्या देखते हैं? वे एक बहुत ही लम्बे-चौड़े शेर के सामने खड़े हैं!
शेर ने अपना बड़ा सा मुँह खोला और बोला, "मि याँ ऊ...ऊ।"
"क्या हुआ शेर भाई? आप बिल्ली की आवाज़ क्यों निकाल रहे हैं?" वेदिका ने पूछा।
"क्या करूँ? हुआ यूँ कि कल मेरी बहन है न बिल्ली? हम दोनों झील पर मिले थे। दोनों ने वहाँ का पानी पिया। बस, मुझे उसकी म्याऊँ मिल गई और उसे मेरी गरज," शेर ने बताया।
"यह तो बहुत बुरा हुआ, शेर भाई। तुम्हारी बहन बिल्ली कहाँ मिलेगी?" करण ने पूछा।
"किसी पेड़ पर बैठी चिढ़ा रही होगी चिड़ियों को," शेर ने तुनक कर जवाब दिया।
"चलो वेदिका, शेर भाई को उनकी गरज वापस दिलवाएँ," करण बोला।
"हमारे साथ चलिए, शेर भाई," वेदिका ने कहा। तभी उन्हें वह गरज सुनाई दी जिसकी उन्हें तलाश थी।
और वह लगे उसे ढूँढ़ने यहाँ-वहाँ, इधर-उधर। आख़िर उन्हें बिल्ली मिल ही गई। पेड़ की ऊँची डाली पर बैठी।
"बिल्ली मौसी, बड़ी भयंकर गरज है तुम्हारी,” वेदिका ने कहा।
"सो तो है," बिल्ली बोली। "और शेर को मिल गई मेरी पतली सी म्याऊँ,” बिल्ली ने कहा। "अब तो सारी चिड़ियों और जानवरों को डरा सकती हूँ।"
"सुनो बिल्ली मौसी। शेर भाई को अपनी गरज की ज़रुरत है। उन्हें वापस दे दो न उनकी गरज," करण ने विनती की।
बोलते हुए करण के मुँह से निकला, "आ ऽ आ च्छू...ऊ।" फिर एक बार और, एक और, कई बार और।
"बस करो, करण। तुम तो मुझे भी अ-आ-ऽ च्छू...ऊ," वेदिका की भी छींक निकली।
फिर एक बार और, एक और, कई बार और।
कोई कुछ कहे इससे पहले सभी छींकने लगे- पहले बिल्ली, फिर शेर... आ ऽ आ... च्छू...!
एक की छींक म्याऊँ जैसी, एक की गरज जैसी ! फिर एक बार और, एक और, कई बार और ! सब एक-दूसरे को देख कर सुहूँ-सुहूँ करने लगे।
शेर ने म्याऊँ बोलने की कोशिश की तो मुँह से निकली ज़ोरदार दहाड़ ! और बिल्ली गरजने लगी तो निकली पतली सी म्याऊँ !
वेदिका ताली बजा कर हँसने लगी, "शेर भाई, आपकी गरज तो वापस आ गई।" "हाँ हाँ, बहुत-बहुत शुक्रिया ! धन्यवाद!" शेर ने कहा।
परन्तु बिल्ली खुश न थी। "बिल्ली मौसी, तुम्हारी म्याऊँ तो बड़ी मीठी है," करण ने कहा।
"सच? कितने अच्छे हो तुम?" बिल्ली मौसी खिल उठी।
वेदिका और करण ने बिल्ली को ध्यान से देखने के लिए अपना शीशा आगे-पीछे किया, तो वह छोटी, और छोटी होती गई।
और दोनों ने क्या देखा? वे तो नाना की झूला कुरसी पर मज़े से आगे-पीछे झूल रहे थे!