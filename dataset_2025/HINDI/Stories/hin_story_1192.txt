नयनों में सपनों की परियाँ,
हर पल करें बसेरा ।
सो जा, सो जा नन्ही मुनिया,
प्यारा बचपन तेरा ।
तेरी पलकों पर खुशियों के,
फूल हजारों डोलें ।
कदम-कदम पर मिले सफलता,
अपनी बाँहें खोले ।
तुझको देख लौट आता है,
फिर से बचपन मेरा ।
सो जा, सो जा नन्ही मुनिया,
प्यारा बचपन तेरा ।
इस दुनिया के सुख-दुख से,
अनजानी तेरी बातें ।
तू खुश है, तो ममता खुश है,
दिन खुश है, खुश हैं रातें ।
शाम सुनाए लोरी तुझको,
गाए गीत सवेरा ।
सो जा, सो जा नन्ही मुनिया,
प्यारा बचपन तेरा ।