तारा और रवि बाज़ार जा रहे हैं।
अम्मा ने उन्हें कागज़ पर लिख कर दिया है कि कौन-कौन से फल और सब्ज़ियाँ लानी हैं?
बाज़ार में तारा को रस भरे लाल टमाटर दिखाई देते हैं। "लगता है आज अम्मा टमाटर की चटनी बनाएँगी,' वह कहती है।
मोनप्पा सब्ज़ी वाला सारी चीजें तोलता है।
एक के बाद एक थैले में डालता है-
- १ किलो ताज़े लाल टमाटर
- १/२ किलो प्याज़
- १/२ किलो आलू
- १ नारियल
- ६ नींबू
* आधा को १/२ लिखते हैं। इसका मतलब होता है किसी चीज़ के दो बराबर हिस्से।
* किलोग्राम को किलो लिखते हैं।
तारा और रवि घर की ओर पैदल जाते हुए गाने लगते हैं:
"मिल जाये...
टमाटर की चटनी, टमाटर की चटनी ! अम्मा बनाये खट्टी-मीठी चटनी!"
अचानक रवि तारा से पूछता है, "क्या तुम्हारे पैरों पर भी कुछ टपक रहा है?"
अरे, थैला गीला हो गया है! ओह हो-हो! सारे टमाटर सबसे नीचे दब कर पिचक गये हैं।
तारा ने रवि से कान में कहा, "हमारी ये टमाटर की चटनी कितनी बेकार लग रही है। ये अम्मा वाली चटनी जैसी तो बिलकुल भी नहीं है!"
जब अगले हफ़्ते तारा और रवि बाज़ार गये, तो उन्होंने होशियारी से काम लिया।
"भारी सब्ज़ियाँ थैले में सबसे नीचे रखो, और हल्की और नाजुक सबसे ऊपर," रवि बार-बार याद दिलाता रहा।
थैले में सब्ज़ियाँ ऐसे रखी गयीं:
- १ तरबूज़
- १/२ किलो आलू
- १ नारियल
- १/२ किलो अंगूर
- ६ कच्चे केले
- १/२ किलो टमाटर
लेकिन घर पहुंच कर उन्होंने देखा कि कच्चे केले के नीचे दबने से अंगूर का रस निकल गया है!
"पिछली बार हमने टमाटर की चटनी बना दी थी। इस बार हमने अंगूर का रस बना दिया है। न जाने अगली बार हमारी वजह से क्या होगा!" तारा ने मायूस होकर कहा।
अगली बार अम्मा ने जो चीजें लाने के लिए कहा उनमें संतरे भी थे।
हल्के और मुलायम संतरे। इसलिए उन्हें सबसे ऊपर टमाटर के साथ रखा गया।
जब ख़रीदारी करके तारा और रवि अपना चटनी गीत गुनगुनाते हुए बाज़ार से घर की ओर चले जा रहे थे, कि तभी उन्हें उनके दोस्तों ने देख लिया।
उन्हें बड़ी प्यास लगी थी, इसलिए दोस्तों ने उनके सारे संतरों का सफाया कर दिया।
घर पहुँचने पर जब अम्मा ने थैले में संतरे न होने की बात जानी तो उन्होंने दोनों को बाहों में भर लिया।
अम्मा ने कहा कि इस बात के लिए वह दुखी न हों।
अगले हफ़्ते तारा और रवि ने होशियारी बरती।
उन्होंने संतरे सबसे हल्की चीज़, पुदीने की गड्डी, के नीचे छुपा दिये। अब उनके भुक्खड़ दोस्त संतरे नहीं देख पाएँगे !
उस रात अम्मा ने अपनी वाली स्वादिष्ट टमाटर की चटनी और नींबू वाले चावल बनाये। तारा और रवि ने खाने का सफाया कर दिया।
और उसके बाद उन्हें क्या मिला? मीठे, रसीले संतरे, और क्या!
थैले में भरो सोच-समझ कर !
१. अगर तुम्हारी मां आपको सेब, तरबूज़ और केले लेने के लिए भेजें तो आप किस फल को कभी सबसे नीचे नहीं रखेंगे?
२. आपके थैले में १/२ किलो चीनी, १/२ किलो चाय और दो पैकेट बिस्कुट हैं। किस चीज़ को सबसे ऊपर रखा जाना चाहिए?
३. एक सुबह रवि एक दर्जन अंडे, १/२ किलो प्याज़, १ डबलरोटी और १/४ किलो आलू लेने के लिए दुकान पर जा रहा था।
"अंडे होशियारी से लाना!" अम्मा ने जाते-जाते पुकारा।
रवि को और कौन सी चीज़ को थैले में सबसे नीचे नहीं रखना चाहिए?
