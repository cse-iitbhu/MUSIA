जब नया नवेला इंजन रेल शेड में पहुँचा तो वहाँ खड़े पुराने इंजनों ने उसे खूब सराहा। उसके रंग और रूप की तारीफ़ करते हुए उन्होंने कहा, "अरे, तुम तो नयी-नयी जगह घूमोगे। खूब यात्राएँ और कारनामे करोगे!" परन्तु इंजन को नयी जगह घूमने की इच्छा नहीं थी, वह तो घबराया हुआ था, सहमा हुआ सा, मानो डर से छोटा हो गया हो !
उसका रेलवे शेड छोड़ कर जाने का बिल्कुल मन भी नहीं था। जब मैदानों में गाएँ रँभाती थीं वह सहम जाता था। दूसरे इंजनों के साथ रहने में ही उसे मज़ा आता था।
जब कुत्ते भौंकते हुए उसकी ओर भागते तो वह डरता और उसका मन कहीं छुप जाने का होता था ! पर वह छुपता कहाँ और भला शेड में कब तक रहा जा सकता था?
एक बूढ़े इंजन ने जो देश भर में घूम चुका था, देखा कि यह नया इंजन कैसे डरा हुआ सा था? उसने समझाया कि नया इंजन उन गायों और कुत्तों से कितना बड़ा है।
पर नए इंजन को विश्वास न हुआ। वह बोला, "पर वे सभी कितने बलवान और खूँखार लगते हैं। मैं अकेले कहीं नहीं जाऊँगा।" "तुम अकेले कहाँ हो, इंजन चालक तो तुम्हारे साथ ही है," बूढ़े इंजन ने समझाया।
इंजन गाड़ी के गार्ड को भी पहचानता था। वह देखने में भला आदमी लगता था और गाड़ी के चलने के समय हरी झंडी दिखाया करता था। इंजन को लगा कि भला यह छोटा सा आदमी मेरी क्या सहायता करेगा। वह चालक को भी पहचानता था और उसका दयालु चेहरा भी उसे अच्छा लगता था।
जल्दी ही वह दिन आ गया जब इंजन को अपनी पहली यात्रा के लिए शेड से बाहर लाया गया। इंजन को सागर के पास स्थित तमिलनाडु से चल कर देश के दूसरे छोर, हिमालय के पर्वतों के पास स्थित जम्मू तक की लम्बी यात्रा करनी थी।
इंजन चालक बाबू ने कुछ बटन दबाये और कुछ चाबियों को घुमाया। बस, इंजन पटरियों पर दौड़ने लगा, पर वह बहुत ही डरा हुआ था।
"ऊ........." नया इंजन डर के मारे चीखा। पर जानते हैं क्या हुआ? एक ज़ोर की सीटी इंजन से निकली ! दाना चुगती हुई कुछ मैनाएँ शोर मचाते हुए उड़ गयीं। जैसे ही इंजन आगे बढ़ा, बिजली के तारों पर बैठे कौवे, गौरैया और दूसरी चिड़ियाँ डर के मारे उड़ निकलीं।
इंजन हँसा कि ये सब उसे देख कर डर रही थीं। उसके चलने से भूमि काँपने लगी और आस-पास के सभी कुत्ते भागने लगे ! यह तो कमाल हो गया !
थोड़ी ही देर में इंजन अपने घर से दूर आ चुका था। तभी उसकी नज़र सामने पटरी पर बैठे एक बड़े बैल पर पड़ी जो जुगाली कर रहा था।
इंजन घबराया और डर के मारे उसके मुँह से एक ज़ोर की चीख निकली, "ऊ......।" और बैल ने अपनी दुम उठा जान बचाने के लिए दौड़ लगायी।
इंजन को विश्वास ही नहीं हो रहा था कि इतना बड़ा और बलवान जीव उससे इस प्रकार डर सकता है! इंजन को साहस मिला और उसने तय किया कि अब वह किसी से नहीं डरेगा। शेर, चीतों से भी नहीं।
पता है आगे क्या हुआ?एक गुफ़ा आई, जिसमें से होकर इंजन को जाना था। गुफ़ा में घुप्प अँधेरा था। इंजन चालक ने बिना किसी चिंता के कुछ बटन दबाये और इंजन की लाईट जला दी। इंजन चीखा, "नहीं..... मुझे अंदर नहीं जाना......"
पर उसकी चीख एक लम्बी सीटी बन कर गूंजी। उसकी बड़ी सी लाईट के प्रकाश से गुफ़ा का अँधेरा भाग गया।जब इंजन गुफ़ा की दूसरी ओर से बाहर आया तो उसने चैन की साँस ले कर एक लम्बी सीटी बजायी, "ऊ........।" अब इंजन का डर भाग गया था और उसे किसी से डर नहीं लग रहा था।
अब नया इंजन बड़े मज़े से खेतों, पुलों, जंगलों और पहाड़ों को पार करता हुआ दौड़ता जाता है। बीच-बीच में वह खुशी से लम्बी सीटी बजाता है और सबको पटरियों से दूर रहने को कहता है।
क्या आपने उस इंजन की रेलगाड़ी की सवारी की है?