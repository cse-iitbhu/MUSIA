जून के महीने का सुहाना सा दिन है।
मिस मीरा अपने कामों में व्यस्त हैं, इसलिए उन्होंने बच्चों को उनका मनपसंद काम सौंपा है, और वो है अपने आप खेलना। स्टेल्ला और परवेज़ को बोर्ड पर चित्र बनाने में बड़ा मज़ा आ रहा है।
कू-ऊऊऊह - कू-ऊऊऊह
"कोयल?" चमकती आँखों से परवेज़ ने पूछा।
"हाँ, मगर लगता है उसका गला खराब है! मैंने न, पहले कभी भी खराब गले वाली कोयल नहीं देखी। चलो, चलकर ढूँढते हैं उसे!" स्टेल्ला ने सुझाया।
स्टेल्ला और परवेज़ पेड़ों की ओर भागते हुए पहुँचे।
"ये तो बड़ी गहरी खाई है! मुझसे नहीं पार होने वाली !" स्टेल्ला बोली।
पर परवेज़ तो पहले ही उस पार कूद चुका था। फिर वापस फांद कर स्टेल्ला के पास आ जाता है।
परवेज़ ने उसका हाथ पकड़ा और दोनों ने एक साथ छलांग लगा कर पार कर लिया।
"कू- ऊऊ, कू-ऊऊ!" स्टेल्ला आवाज़ देती है।
"कक्क... क्ककुह... ऊऊह!" परवेज़ फुसफुसाता है।
वे चारों ओर देखते हैं, मगर खिचखिच वाली चिड़िया नहीं मिलती।
जल्दी ही सारे सहपाठी भी जुट जाते हैं गले में खिचखिच वाली कोयल को ढूँढने में।
कू-ऊऊऊ कू-ऊऊऊ!
अब तो सबको देखनी है गले में खिचखिच वाली चिड़िया।
"वो रही!" भानु बोला।
"नहीं, नहीं यहाँ है!" ज़ेबा ने धीरे से कहा।
"मुझे तो एक कोयल उस डाल पर बैठी दिख रही है!"
उमा ने इशारा किया।
"परवेज़, जल्दी ऊपर देखो... उस पेड़ पर!" करन ने कहा।
"अरे नहीं, अब हम यह कैसे पता लगाएंगे कि ख़राब गले
वाली कोयल कौन सी है?" ज़ेबा ने मुँह लटकाकर पूछा।
टन टन्न्न्न टन्न्न्न टन ।
"खाने की घंटी बज गयी!" भानु ज़ोर से चिल्लाया।
परवेज़ के पेट में भूख नाम का भूत शोर मचाने लगा था।
"यह आवाज़ कैसी है!" स्टेल्ला ने हंसकर पूछा।
वे दौड़कर अन्दर गए और अपने खाने के डब्बे खोल लिए। स्टेल्ला ख़ुशी से चिल्लाई, "वाह, इडली!" "म्मम्म... पपाआ...ठ... ठा!" बड़ा सा कौर मुँह में भरकर परवेज़ ने बोला।
टन-टन-टन-टन-टनन्न ।
खाने का समय ख़त्म हो गया।
परवेज़ अपना बैग उठाकर अमीना दादी की ओर भागा। वो रोज़ की तरह आज भी स्कूल के फाटक के पास खड़ी उसका इंतज़ार कर रही थीं। "परवेज़, तुमने आज सुनने की मशीन नहीं लगायी है!
तुम जानते हो ठीक से सुनने के लिए तुम्हें उसकी ज़रूरत पड़ती है न,"
उन्होंने छोटी सी मशीन परवेज़ की कमीज़ की जेब से निकालकर उसके कान में लगा दी।
"ये म्मम्मुझे प्प्पसंद नहीं है," वो बुदबुदाया।
"और मुझे यह मोटा-सा चश्मा नहीं पसंद, मगर मैं तो पहनती हूँ न इन्हें, कि नहीं?" दादी ने पूछा।
तभी उसके कानों में कहीं से हलकी सी कोयल की आवाज़ सुनाई दी।
"कू-ऊऊह-ऊऊह!" परवेज़ ने हँसते हुए दोहराया।
"कू-ऊऊऊऊह ऊऊऊऊह। परवेज़ दादी को उस गला खराब वाली कोयल के बारे में बताता है। दोनों चलकर सुकर्ण स्कूल पहुँचते हैं जहाँ बधिर बच्चे पढ़ते हैं।
शाम को अपने घर के पास उसे स्टेल्ला मिल गयी।
"स्स्स्टेल्ला, मैंने क्क्कोयल को सससुना!" एक बार में एक एक शब्द बोला उसने।
स्टेल्ला ने अपने दोनों हाथ हवा में हिलाए। इसका मतलब हुआ कि वो ताली बजा रही थी। परवेज़ ने संकेत भाषा के कई शब्द उसे सिखा दिए थे जो उसकी शीला मिस ने सुकर्ण स्कूल में सिखाये थे।
"मममुझे लललगता... उस्ससकी... खखखिचखिच ठीक हहहहो रही है!" उसने बताया।
शीला मिस कहतीं हैं कि उसकी आवाज़ भी ठीक हो जाएगी। समय लग सकता है, मगर ठीक ज़रूर होगी।
"पकड़ो मुझे।" परवेज़ ने भागते हुए आवाज़ दी। अब खेलने का समय जो था।
